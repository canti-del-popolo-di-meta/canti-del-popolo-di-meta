Canti del popolo di Meta, tradotti da Roberto Reale
===================================================

A Laura Celentano  
di Meta  
per la quale imparammo  
quanto di greca umanità ci fosse in noi  
quanto di disumano in Grecia


CANTI
-----

# 3

Ce l’ho saputo che sei fatta santa;  
pure alla chiesa ci vai, spessamente.  
'Sta coronella, neh, che porti avanti,  
tu ce la porti a inganno della gente.  
A me tu m’hai ingannato, a ‘nu povero amante:  
così ti possano ingannare i tuoi parenti.  
Ti dico questo, a te, d’ora in avanti:  
troppa folla ci trovi a quel convento.

# 8

Albero pargoletto ti piantai  
ti innaffiai con il mio sudore.  
Il vento viene e ne strappa un ramo  
la fronda verde mutò di colore.  
Il frutto dolce mi si fece amaro:  
dov’è perduto quel dolce sapore?  
Vieni qui, morte, trovaci riparo,  
tanto la bella mia ha cambiato amore.

# 9

Da quest’altana, bella, vi mostrate:  
i biondi capellucci vi sciogliete.  
Poi li lavate a una conchetta d’acqua  
e ve li fate biondi più che l’oro.  
Quando ve li avvolgete alla spadina  
vi fate ancor più bianca e vermiglietta.  
Poi voltate le spallucce al sole  
e del sole i raggi catturate.  
Quando alla finestrella v’affacciate  
me ne tirate con la calamita.

# 11

Carcere fatto a volta e non a trave  
io meschinello dentro mi ci trovo.  
Carcere che spezza gli uomini valenti:  
ci entrano e ci lasciano la tempra.  
Viene il carceriere con le chiavi  
assedia la porta di spranghe e di chiodi.  
Misero me, se carcerato vado;  
chiamo amici e parenti e non ne trovo.

# 12

Che odore di garofani che sento,  
in petto a nenna mia ce n’è una schianta!  
Questi non sono né garofani, né niente:  
è respiro di nenna mia che odora tanto!  
Se qualcuno me la guarda con la voglia  
glie lo faccio pigliare l’olio santo!  
E se mamma tua di noi non è contenta  
tu ti fai monacella e io monaco santo.

# 15

Faccia di noce persica sfiorita:  
pare che la gelata t’ha seccato!  
Mi vieni dietro come un disperato  
come se non ci fossero più a ‘sto mondo innamorate.  
Racconti in giro che non m’hai voluta:  
perché non dici che io ti ho lasciato?

# 16

Finestrella mia, intarsiata tutta  
come fronda di gelsomino.  
La notte stai aperta e il giorno serrata:  
lo fai apposta per tormento mio.  
Finestra, se io ti avessi in altro luogo  
in centomila schegge ti farei.  
Finestra, che tu possa ardere nel fuoco  
perché ci tieni chiusa a nenna mia.

# 17

Figliola, che sei bella ma non balli:  
attenta, ché hai uno sgarro nella gonna!  
E se cerchi sotto, troverai una falla:  
per turarla trenta rotoli di pelle,  
di stoppa ne consumi dieci balle  
e di pece non ti basta un bastimento.  
Ma se tu la vuoi sanare questa falla  
d'uopo è una botta del mio gran martello!

# 19

Figliola, ti lusinghi d’esser bella...  
che in beltà nessuna ti è compagna.  
A berlina io ti terrei su un rotella  
tutta piena di polvere e di palle.  
La bocca tieni della cinciarella  
il naso uguale uguale a un pappagallo.  
Più còncava pure d’una vecchierella  
più storta d’una storpia e ancora parli!

# 22

Ci vogliamo amare e la gente non vuole.  
Ma che ne vuole ‘sta gente da me?  
Vogliono che di ‘sti panni io mi ne spogli,  
ché non posso fare l’amore in eterno?  
Ma io, venisse pure la maestà di Spagna  
e mi dicesse: — Amore, non amare donne;  
e con la spada mi passasse parte a parte...  
Io non rinnego nenna mia per altre donne.

# 25

Andai a pescare al più piccolo mare  
credendo ch’ero il solo pescatore.  
Là ci trovai mille e mille marinai  
che non bastava il mare maggiore.  
Io voglio abbandonarlo il mio mestiere,  
non voglio mangiar pesce con sudore.  
Non voglio che si dica, oggi o domani,  
«passero vecchio in gabbia caduto».

# 27

Io ti saluto a te, bianco palazzo;  
l’artefice t’ha dato tant’altezza!  
Io vi saluto a voi, cuscini e materassi  
ove riposa la vostra bellezza.  
Del tuo corpetto ne vorrei un nastro,  
un capello soltanto di ‘ste trecce.  
Voglia il cielo t’avessi in queste braccia:  
me ne vorrei morir di contentezza.

# 29

La bella mia sta malata a letto:  
tiene la mala pasqua che la batte.  
S’è mangiate due galline cotte  
s’è rosicchiate l’ossa come un gatto  
s’è mangiati due sacchi di confetti  
s’è prosciugate due sorgenti d’acqua.  
Ti lusingavi di farmi dispetto:  
io un’altra amante tengo e tu ci schiatti.

# 42

Nenna, che t’affacci  
da questa finestra:  
fammi grazia,  
non nasconderti.  
Ma sciogliti  
un capello dalle trecce.  
Lascialo scendere  
ché voglio salire.  
E quando sarò arrivato  
alla tua finestra  
prendimi in braccio  
e portami a dormire.  
Però quando saremo nel tuo letto  
sia dannato chi ci vuol dormire!

# 43

E mi chiamò un giorno una Massese,  
che volassi in un salto alla sua casa!  
Io mi lanciai di carriera tesa  
e trovo lei, la porta aperta, e: — *Trase*.  
E poi mi accoglie col desco imbandito:  
un coltelluccio, il pane ed il cacio.  
Ma sapeste alla fine la Massese: nel piatto  
non vuol lasciarci proprio niente!

# 46

Io stavo un giorno con i miei pensieri,  
a san Francesco, e tra me e me pregavo.  
Dicevo *paternostri* e *misereri*  
come al solito mio io soglio fare.  
Scappa la lampada e se ne svelle il lume:  
e io che stavo sotto l'ebbi da pagare.  
Vedete quant'è grande la fortuna mia:  
voglio far bene e scappo a fare male!

# 47

Ma come faccio per poterti parlare?  
Mi voglio vestire da pio cappuccino  
e alla tua porta poi vengo a suonare:  
— Fammi la carità, figliola mia.  
E lei mi dice: — Non ho che darti.  
Mi son finiti il pane ed il vino.  
Ma… c’è il letto fatto, se ti vuoi coricare.  
— Io altro non cercavo, nenna mia!

# 48

Palazzo nuovo non si può fabbricare  
se non s’inizia dalle fondamenta.  
E chi saprebbe arare la terra  
se gli vengon meno i sette alimenti?  
Alla chiesa, poi, come predicare  
se manca il gran concorso della gente?  
In letto fresco non ti ci coricare:  
a meno che...  
non ti ci trovi una nenna valente!

# 49

O mamma, mamma!  
Io a Francischiello voglio.  
Io a Francischiello voglio  
e a Francischiello mi piglio.  
E quando siamo all’altare  
a dire «Sì, voglio!»  
o non ci prenderanno forse per gemelli?  
Lui è caruccetto e io delicatella:  
siamo tessuti con la stessa seta.  
Io per dispetto me lo tengo a fianco  
e chi non ce lo può vedere,  
che lo strazi l’invidia.  

# 52

Inclina il sole e si fa notte;  
chi mi vuol bene stasera non vedo.  
Il sudore mi bagna della morte;  
penso ch’è fatta notte e non lo vedo.  
Alla porta lascio la risposta;  
finestrella senza luce di candela,  
io vi lascio con la buona notte:  
per me non mancherà la buona sera.

# 53

Sera ci andai, ci trovai il marito  
e me la feci la mala nottata!  
Mi ci nascosi sotto alla lettiera;  
come un ragno me ne andavo per casa.  
Disse il marito alla su’ mogliera  
perché tanto rumore per la casa?  
— Dormi, marito mio, ti venga bene:  
quest’è la gatta che sempre ci trase.

# 54

Sera passai nel ventre di un vico;  
vedo quest’albero colmo di frutti.  
Stendo le mani, lo scuoto, ne cadono  
pesche più grandi di meloni!  
Se ne addiede il padrone da lontano:  
— Sta’ attento costì, bada a quei meloni.  
E io timoroso delle melanzane  
coglievo noci persiche e meloni.

# 55

Di sera passavo e tu, bella, dormivi.  
Io in tutto il tuo giardino camminai.  
E in mezzo al giardino un albero pregiato,  
ma per scrupolo mio me ne scansai.  
Con te fui più cortese ancora:  
ti eri scoperta e io ti ricoprii.  
Di una cosa soltanto ci rimasi male:  
il fuoco era acceso e io non mi scaldai.

# 56

Sia benedetto chi fabbricò il mondo,  
ché chi lo fece sì che seppe fare!  
Fece prima la notte e dopo il giorno,  
e poi li seppe crescere e scemare;  
poi fece il mare, tutt’intorno intorno,  
e fece i bastimenti a navigare.  
E poi fece te, colomba lucente,  
e ti ci fece per il mio tormento.

# 59

Sono venuto per parlarti chiaro.  
Vuoi darmela tua figlia? Che decidi?  
Dove la trovo me l’abbraccio e bacio;  
poi il danno fatto — è inteso — te lo pago.  
Parliamo franco, non tergiversiamo.  
Io coi denari ho dalla mia gli amici.  
Tu te ne vai con tua figlia baciata:  
io me ne vado contento e felice.

# 60

Te ne ricordi quando si mieteva?  
Ti stavo dietro e ti porgevo il grano:  
facevo covoncini e te li davo,  
poi ti rubavo un pizzico alla mano.  
E lei si volta e: — Povera me!  
Non ne facciamo indovinar la gente.  
Io le risposi: — Amor non ha paura.  
Io so l’amore come s’ha da fare.

# 67

Vorrei diventare un bel picciotto  
con un orcetto in spalla a vender acqua.  
Me ne andrei in giro per ‘sti palazzotti:  
— Belle signore, chi ne vuol acqua?  
Si volta una figliola alla finestra:  
— Chi è questo piccino a vender acqua?  
Io le rispondo con parole accorte:  
— Son lacrime d’amore e non è acqua!

# 68

Potessi fare come fa la quaglia:  
si posa al suolo e si piglia i suoi gusti.  
Il cacciatore ci va a farle la caccia  
e dice al cane: — Tu prendila, forza!  
Torna il cane al padrone, ma... senza quaglia:  
e il cacciatore collera si piglia!  
Non serve far tutto questo sagli sagli:  
quanto più tu t’innalzi, più botte pigli.

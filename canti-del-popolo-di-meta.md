Canti del popolo di Meta, annotati e pubblicati da Luigi Molinaro del Chiaro
============================================================================


NAPOLI  
Enrico Detken &mdash; Editore  
Piazza del Plebiscito  
1879


DEDICA
------
Al chiarissimo  
Comm.re Giulio Minervini  
letterato ed archeologo illustre  
che  
al profondo sapere  
unisce  
impareggiabile bontà di cuore  
questa raccolta di canti popolari  
in attestato di gratitudine  
offre  
L.M.D.C.


AVVERTENZA
----------
Assai di buon grado son venuto nel divisamento di metter fuori questi pochi canti del popolo di Meta (Piano di Sorrento), perché mi va per l'animo la speranza che essi abbiano a riescire accetti e forse un cotal poco utili agli amatori degli studii dialettali. Come il lettore scorgerà di leggieri, in questi canti ribocca l'affetto e il sentimento; il verso è per lo più, scorrevole dolce, e non mancano qua e là pensieri nobili delicati, non disgiunti da una certa semplicità che li rende ancora più belli. Solo, ad agevolarne l'intelligenza letterale a coloro che son poco pratici dei vernacoli meridionali , ho apposte , quando lo richiedeva il bisogno , alquante note dichiarative ai canti medesimi.

E qui intendo pubblicamente di rendere quelle grazie che so e posso maggiori al mio carissimo parente Ernesto Palumbo che gentilmente me li donava , come del pari mi professo tenutissimo all'amico Emiddio Martini che ne curò la raccolta.


CANZUNE
-------

# 1

'A bella mia se chiamma Matalena  
M' ha fatto peniäre 'n anno sano,  
Cu' na mana me chiamm' e dice : viene ;  
Cu 'n' àuta po' da me se n' alluntana.  
Lèrat' 'a fantasia ca 'ncapa tiene ,  
Duna 'stu cor' a chi prummiso l'haie .  
Si l' haie prummis' a me, tu tiene tiene ;  
Si l' haie prummis' a 'n ato, nu' mancare.

# 2

&mdash; Aggio saputo ca la morta vene :  
Tutte li bbelle se li vo' pigliare.  
Tu che si' bella mièttete 'mpenziere :  
Chisti bbellizz' a chi li buò' lassare?  
Tu lassarill' a chi te ge vo' bene ,  
Si è pe' me, i' nun te voglio male.  
&mdash; Chiù priest' 'i lassari' a lu turreno ,  
Pe' n' 'i lassar' a te, core de cane.

# 3

Aggio saputo ca si' fatta santa ,  
A la ghièsia ge vaie spissamente.  
'Sta curunella che purtat' avante ,  
Ge la purtate pe' 'ngannà' li ggente.  
M' haie 'ngannat' a me, pòver' amante ,  
Cussì te pòzzano ingannà' li tuoie parente.  
Chesto te dic' a te, da oggi avante ,  
Troppa folla ge truov' a lu cunvento.

# 4

Aizo l' uocchie 'ncielo e vevo 'na stella.  
Potènzia d'amore! quanto si' bella!  
Chiamm' a Ros' e risponne 'Ngiolella :  
Dimme, figliola, qua' te pare bella ?  
'A quanno ca ge vavo appier' a chella :  
Me ge vo' fà' murì' la cana bella.  
Chella se pò chiammà' la vera stella.  
Chella che porta 'mpietto di' ruselle.

# 5

A l' acqu' a l' acqua de li ffuntanelle ,  
A do' ge vanno li ddonn' a lavare ,  
Là me la voglio scègliere la meglia ,  
E semp' appiero la voglio purtare.  
Tutte me diciarranno : Quant' è bella!  
A do' l' he' fatta 'sta caccia riale?  
&mdash; L' aggio fatt' a li pporte de l'Avella ,  
A do' la neve nun ze spegna maie.

# 6

Amava 'na donna , se chiammav' Agnese ,  
'N' ata n' amav' e se chiammava Rosa ,  
'N' ata n' amav' e se chiammava Teresa ;  
Sulo Teresa me dava quaccosa.  
Corro nu iuorno cu' carrera tesa  
Pe' vedè' 'st' auciello a do' s' aposa ;  
Iette pe' dà' nu vas' a 'sta Teresa ,  
E 'ncuollo me currett' Agnese e Rosa.

# 7

'A primma vota che me cunfessaie ,  
Me cunfessai' a nu prericatore.  
La primma cosa che m' addimannaie ,  
Me ge lu disse : Figlio , faie l' ammore?  
I' ge disse : Patre , tu che ne saie?  
&mdash; I' me ne vavo da lu 'ntenzione.  
La penitènzi' a te te voglio dare :  
Spisse va vance e pòrtece chiù amore.

# 8

Arevo piccerillo te piantaie  
E t' aracquaie cu' lu mio surore.  
Vene nu vient' e ne vuttaie nu rammo ,  
La verde fronna tramutaie culore ;  
Lu fruttu roce se ge fice amaro ,  
A do' è ghiuto lu rorge sapore ?  
Viènece, mort', e tròvece riparo ,  
Mo che la bella mi' ha cagnat' amore.

# 9

Bella che stat' a 'st' àsteco schianato ,  
'Sti bionne capelluzze v' asciuglite.  
Int' a 'na còncua r' acqua li llavate.  
Chiù bionne ca n' è l' oro li ffacite.  
Quann' a 'sta spatelluzza li vvutate ,  
Chiù ghianca e russulella ve facite.  
Po' li spalluzz' a lu sole vutate ,  
Li ragge de lu sole 'ntrattenite.  
Quann' a 'sta fenestella v'affacciate ,  
Me ne tirate cu' la calamita.

#10

Bella figliola , nun t' arde lu core ,  
Quanno la sera me siente passare ?  
Allumma la cannela e ghiesce fore :  
Dincill' a mamma toia ca vuò' filare.  
Si màmmeta te dice qua' parola  
Dincillo tu ca dinto nu' può' stare :  
Ge sta ninnillo mio da cà fare ,  
Tutta de fuoco me sent' allummare.

# 11

Càrcere fatt' a làmmi' e nun a trave ,  
I' mescheniello dinto me ge trovo.  
Càrcere fatta pe' l' uòmmene brave ,  
Ge vanno dint' e pèrdeno li pprove.  
Vene lu carceriere li cchiave,  
E serr' 'a porta cu' lecchiett' e chiuove.  
Misero me , si carcerato vavo ,  
Chiamm' amic' e parient' e nu' ne trovo!

# 12

Ch' addore de garuòfene che sento!  
'Mpiett' a nennella mia ge n' è 'na schianta.  
Chiste nun zo' garuòfene nè niente ,  
È 'u sciat' 'i nenna mia ch' addora tanto.  
Si quaccheruno me la tene mente ,    
Ge lu faccio pigliare l' uoglio santo.  
E si màmmeta toia n' è cuntenta ,  
Tu munacell' e i' mònaco santo.

# 13

Chi t' ha ditto ca n' aggio 'nnammurate ?  
Sette ne tengo a lu cumanno mio.  
Una la teng' a Massa e 'n' at' a Crape ,  
'N' ata la teng' a la chiana de Vico,  
'N' ata ne tengo 'ncopp' a Massaquana ,  
'N' ata ne tengo 'ncopp' a Santu Vito ,  
'N' ata me la teng' a lu mio lato :  
A chella conto li ppatute mie.

# 14

Dummèneca matina de li Pparme  
Pe' me nu' fosse fatto maie iuorno!  
Iett' a la ghièsia pe' purtà' la parma ,  
Me li bedette ciento sbirr' attuorno.  
I' le dicette : N' aggio fatto danno ,  
N' aggi' acciso nisciun' a 'sti cuntuorne.  
Da Nàpule è benuta la cunnanna :  
De stà' cu' nenna mia nott' e ghiuorno.

# 15

Faccia de nucepièrzeco sciuruto ,  
Pare che la lïata t' ha seccato ,  
Me vien' appiero comm' a nu speruto ,  
Comme nun ge stèssero chiù 'nnammurate.  
Vaie dicenno che nu' m' he' vuluto ,  
Pecchè nu' dice che t' aggio lassato?

# 16

Fenestelluzza tutta rentagliata ,  
Comme la fronna de lu gesummino ,  
La nott' apert' e lu iuorno serrata ,  
Lu fai' apposta pe' dispietto mio.  
Fenesta, si t' avess' a 'n' atu luoco ,  
Centemìlia piezze te farria.  
Fenesta, te puozz' àrdere de fuoco ,  
Pecchè ge tiene 'nchius' a nenna mia.

# 17

Figliola, ca si' bell' e nun abballe ,  
Ge tiene nu pertus' a la vunnella.  
Vaie chiù sotto , ge truove 'na palla  
Ge vanno trenta ròtue de pelle.  
De stoppa ge ne vonno dece balle ,  
De pece ge ne vole nu vasciello.  
Si te la vuò' sanare chesta palla ,  
Ge vo' 'na botta de lu mio martiello.

# 18

Figliola, dàtte vot' a 'sta ienesta :  
A tiempo ca t' amav' i' era pazzo.  
Màmmeta va agghiustenno parentezza  
Tu nun zi' bona manco pe' vaiassa.  
Si nun tiene crianz' i' te ne 'mmezzo ;  
Si nun parle poco abbusche 'faccia.  
Nun piglia tanta botte 'na galessa.  
Quanta cièfere piglio int' a 'sta nassa.

# 19

Figliola , te petriene ca si' bella :  
Nisciuna de 'sti luoche arresommiglie.  
Te mettarria 'ncopp' a 'na rotella,  
Tutta chiena de pòrev' e de palle.  
Tiene la vocca de la parruccella ,  
Tiene lu naso de lu pappavallo.  
Si' scartellata comm' a bicchiarella  
Si' tutta struppïat' e sempe parle!

# 20

Figliulo cu' 'sta capa 'ncarnatella ,  
Dint' a 'stu luoco faie lu sagli' e scenne.  
Gi haie mannato pe' mille zetelle ,  
Nisciuna mamma te vò dà' la figlia.  
N' haie fatte trìpet' e trepetelle!  
Nun haie pututo sparà' 'stu mastrillo!  
Chesto te dic' a te , figliulo bello :  
Viecchio te fai' e nisciuno te piglia.

# 28

Iunne capille miei , iunne capille ,  
Pure quanno cammine parite bella.  
Facite muri' l' amant' a mill' a mille ,  
Po' li vai' a sanà' cu' st' uocchie belle.  
Dint' a 'stu palazzo ge ne stanno mille ;  
Sulo nennella mia g' è la chiù bella.

# 29

La bella mia sta malat' a letto ,  
Tene la mala pasca ca s' 'a vatte.  
Se l' ha mangiate doie ialline cotte ,  
S' ha rusecate l' ossa comm' a ghiatta ,  
Se l' ha mangiate di' cuopp' 'e cunfiette ,  
Ge l' ha asseccate di' puzzille d' acqua.  
Tu te crerive 'i mi fà' rispietto :  
I' 'n at' amante tengo e tu ge schiatte.

# 30

La tòrtora si perde la cumpagna ,  
Tuttu lu iuorno sta malancunosa ;  
Po' trova l' acqua fresca e se gi abbagna ,  
E se lu beve tutta 'ntruvulosa.  
Po' se ne va a nu pizzo de muntagna ,  
Là se li chiagne li malanne suoie.  
Cussì è la nenna quanno se scumpagna ,  
Perde li guste , li spass' e li suone.  

# 31

Lu spasso de lu ventre è lu ppane ,  
Lu spasso de lu vino so' i prummune ,  
Lu spasso de lu lèper' è la tana ,  
Lu spasso de li sierpe so' i ceppune ,  
Lu spasso de li maste so' i sculare ,  
Lu spasso de li libre so' i rutture.  
Si vuò' sapere lu meglio spassare :  
Quanno me spasso nu poco cu' buie.

# 32

Mamma, che de fìgliet' haie paura ,  
Voglio vedere si la saie guardare.  
Carrie pret' e fràveche li mmura ,  
'Mmocc' a la porta toia 'na torra faie ;  
Po' la 'nzierre cau sette mascature ,  
Comm' a 'na casciulella de denare.  
Si qua' ghiuorno me tenta la fortura  
Scasso li pporte e la veng' a truvare.

# 33

Mamm', 'u scurpione m' ha muzzecato :  
E m' have fatta 'na 'rossa feruta.  
Sapisse lu relore che m' ha dato ,  
Senza cacciare sango m' ha feruta.  
A du lu 'nciarmatore ge so' stato ;  
Nisciuna mericina gi ha pututo.  
Sentite la risposta ca m' ha dato :  
Fatte sanare da chi t' ha feruta.

# 34

Maretatella mia , maretatella ,  
Chi te l' ha dato 'stu brutto marito ?  
E maritet' è brutt' e tu si' bella ,  
Purtàtel' a cagnar' a lu cannito.  
A lu cannito ge stanno li ccanne ,  
A li ggalere l' àrev' e li 'ntenne.  
Si t' haie da maretà' , fatte li panne :  
L' auciello nu' bola senza penne.

# 35

Me voglio fare 'na scuppett' a miccia ,  
Ge voglio ire quatto iuorn' a caccia.  
Sott' a 'na ripa truvaie nu riccio ,  
Le mEngo quatto bott' e nu' lu faccio.  
Subetamente ge cagnaie lu miccio ,  
La scuppetta me fice catenaccio.  
I' nu' chiagno ch' aggio perdut' 'o riccio :  
Chiagno nennella mia ca nun z' affaccia.

# 36

Mìsero me! so' pòvero marvizzo ,  
Tengo lu pizzo abbampato de fuoco.  
Vene lu cacciator' e m' adderizza ,  
'Ncopp' a 'sta vita mia fa fest' e ghiuoco.  
Po' m' have 'mmane e tutto me spellizza ,  
Po' me ge mette a chill' ardente fuoco.  
Cussì è la ronna quanno se 'ncrapizza ,  
Me port' a l' uort' a cògliere viole.

# 37

Mìsero me! so' povero surdato ,  
La mia lebertà l' aggio perduta.  
Aggio mangiato pane de furzato ,  
E acqua cu li vierm' aggio bevuta.  
Mamm' e patre m' hann' abbannunato ,  
Li megli amice mie m' hanno traruto.  
Si lu cielo me scappa da surdato ,  
Voglio fà' pace cu chi m'ha traruto.

# 38

Musso d' argiento mio , musso d' argiento.  
Si' piccerella e tiene dui' amante ,  
Un' è de oro e 'n auto d' argiento ,  
Dimme , figliola , a chi vuò' bene tanto?  
I' chillo d' oro nu' lu stimo niente ;  
Chillo d' argient' è lu pròpri' amante.  
Ma si pe' sciorta se càgnen' i viente ,  
Voglio chiù ben' a buie ch' a 'n at' amante.

# 39

'Na nenna bella quanno se marita ,  
Se crede ca lu pàlli' ha pigliato.  
Quatto iuorne ch' è stata c' 'u marito  
Deventa comm' a scròccua spennata :  
E po' se vota 'nfacci' a lu marito :  
Uh nu' m' avesse maie maretata!  
Meglio m' esse restata vecchia zita ,  
Nun patarria 'sti ppene che pate.

# 40

Nàpule bell' e Surriento cevile ,  
Surriento me convene d' avantare.  
A Surriento ge sta l' ària suttile ;  
Chi sta malat' a Surriento se sana.  
Si sta malata tanto bella mia ,  
I' ge la porc' a Surrient' a sanare.

# 41

Nàpule bello ne vurria li ccase ,  
E da Salierno la farra e lu riso ;  
Castiellammare la tela che trase ,  
E 'na nenna ca cose li ccammise ;  
D' Arola ne vurria li ccerase ,  
Da Surriento li ffiche paravise :  
Da 'ssu mussillo ne vurria nu vaso :  
Moro cuntent' e vavo 'mparaviso.

# 42

Nenna che stai' affacciat' a 'sta fenesta,  
Famme 'na 'ràzia e nun te ne trasire.  
Càlame nu capillo da 'sta trezza ,  
Mòllal' abbascio ca voglio saglire.  
Quanno so' arrivat' a 'sta fenesta ,  
Me piglie 'mbraccia e me puort' a dormire ;  
Quanno simm' arrivat' int' a lu lietto ,  
Mannai' a i vische de chi vo' durmire!

# 43

Nu iuorno me chiammaie 'na massesa ,  
Che fosse iuto nu zumpo a la casa.  
I' me lassaie cu' carrera tesa ;  
Essa c' 'a port' aperta dice : trase.  
M' apparicchiaie 'na tàvola mesa ,  
Nu curtulluccio, lu ppane e lu ccaso.  
Sapisse che vuleva la massesa!  
A l' ùtemo volea fà' la surrasa.

# 44

Nu iuorno me 'mmarcaie cu' nu turrese ,  
Credenno d' arrecchire la mia casa.  
Tanto ch' era nòbel' e curtese ,  
Si era ronna ge deva nu vaso.  
A Torre me facea lu pizz' a riso  
E 'n Zardegna la còppua 'ncapa me 'ncasa.  
Nun voglio navecare chiù turrise ;  
Chiuttosto vogl' i' a fare lu vastaso :  
Ge voglio prïà' Dio e santa Rosa:  
Me fàceno turnà' priest' 'u paese.  
Si 'stu viaggio durava 'n atu mese ,  
Manco 'i ppelle ge purtav' â casa.

# 45

Nu iuorno me 'mparai caudararo ,  
E chest' è la megli' arte che me trovo.  
Comme ne iette pe' dint' a Lustrano ,  
Li ccaudare vecchie li faccio nove.  
Vene 'na ronna cu' a sartània 'mmano :  
Siè masto mio , conciamìa bona.  
I' ne vurria vuttare quanno maie :  
Quanto chiù cerco, chiù pertòsere trovo.

# 46

Nu iuorno stevo cu' li mieie penziere ,  
E dinto san Francisco m' arorava.  
Diceva paternuost' e miserere ,  
Comm' 'u sòlito mio soleva fare.  
Scappa la lampa e rompe la lumera ,  
I' stev' 'a sott' e l' ebbe da pavare.  
Vi' quant' è granne la fortura mea:  
I' vaco pe' fà' buon' e faccio male.

# 47

Nun aggio comme fà' pe' te parlare :  
Vestire me ge voglio cappuccino.  
'Mmocc' a la porta veng' a tuzzuare :  
Famme la caretà, nennella mia.  
Chella me disse : n' aggio che te dare ,  
Aggio fenuto lu ppan' e lu vino ,  
Lu lietto è fatto, si te vuò' cuccare.  
&mdash; Chesto ieva truvanno, nenna mia.

# 48

Nun ze pozza palazzo fravecare ,  
Si n' accummenza da li pperamenta ;  
Nun ze pozza la terra sgariare ,  
Si nun ge stanno li sett' alimente ;  
Nun ze pozz' a la ghièsia prerecare ,  
Si nun ge sta nu pòpolo d' aggente ;  
A lietto frisco nun te ì' a cuccare ,  
Si nun ge sta 'na nennella valente.

# 49

O mamma, mamma, Francischiello voglio :  
Francischiello vogli' e Francischiello me piglio.  
Quanno iamm' a la ghièsia a dire : voglio ,  
Tutte dui' a 'na mamma parimmo figlie.  
lss' è bellillo e i' so' dellicata ,  
Simmo passate pe' 'n' accia de seta ,  
I' pe' dispietto me gi 'o mecc' a lato :  
Chi nun gi 'o pò vedè' che schiatt' e crepa.

# 50

Palazziello de fierro ben guarnuto ,  
Vicino nun ge ponn' 'e ccannunate.  
Ge lu vurria fare nu sternuto.  
'Nterra lu palazziell' è sgarrupato.  
La gente da dinto chiàmmano aiuto :  
Chi è lu giuveniello tant' armato?  
Facite festa , che l' aggio vinciuto  
'Sta nenna cu' seciento 'nnammurate.

# 51

Rusella, che nascist' a lu risierto ,  
Maie pe' me aracquata ge foste.  
Nu' me fa ire pe' lu munno spierto ,  
Comm' a la nave che ge va a lu puorto.  
La nave , quanno perde lu trinchetto ,  
Subetamente va truvanno puorto.  
I' a li stràzie tuoie nu' sto suggetto :  
Si sto 'mbassa fertura , nun zo' muorto!

# 52

Se ne scenne lu sole e se fa notte ,  
Chi me vo' bene stasera nu' vevo.  
Lu surore me vene de la morte ,  
Penzo che nott' è fatt' e nu' la vevo.  
'Mmocc' a la porta lasso la risposta ;  
Fenestella che nu' luce cannela ,  
A tutte ve ge lass' 'a bona notte :  
Pe' me nu' mancarrà la bona sera.

# 53

Sera ge iette e lu marito g' era ,  
Ge la faciette la mala nuttata :  
Ie ge mettiette sott' a la lettera ;  
Comm' a lu ragno ieva pe' la casa.  
Ricette lu marit' a la mugliera :  
Ched' è tanto rummore pe' la casa?  
Ruorme , marito mio , te venga bene :  
Chess' è la iatta che sempe ge trase.

# 54

Sera passaie pe' dinto a nu vico ,  
Vidde 'a fica càrreca de prune.  
Stenno la mana pe' la scutuare :  
Cadèvano percoche tanto l' una!  
S' addona lu patrone da luntano :  
Sta attiento 'un me scarpise 'sti mellune.  
I' cu' la scusa de li mmulignane ,  
Cuglieva nucepèrzech' e mellune.

# 55

Sera passai' e tu , bella , durmive.  
Tutto 'stu giardeniello cammennaie :  
Dinto ge steva 'na fica ientile ,  
I' pe' crianza mia nu' la tuccaie.  
Po' te faciette 'n' ata curtesia ,  
Stive scuvert' e i 'te cummigliaie.  
'E una cosa ge restaie currivo :  
Fuoco allummat' e nu' me scaglientaie!

# 56

Sia beneritto chi fece lu munno ,  
Chi ce lu fice lu sapette fare.  
Face primma la nott' e po' lu iuorno ,  
E lu sapette crèscer' e mancare.  
Po' ge fice lu mare tuorno tuorno ,  
Ge fice li vascielle pe' navegare :  
E po' te fice a te , penta palomma ,  
E te ge fice pe' me 'ncuïtare.

# 57

Si t' haie da 'nzurà', pigliala bella ,  
Nu' tanta bella che te fa paura.  
Pigliatella nu poco vrunuttella ,  
Che sia rellecat' a la centura.  
Ca si tu l' hei 'a fà' quacche bunnella,  
Sparagne seta, 'nforr' e cusetura.  
E si tu t' haie da fà' 'n' abbracciatella ,  
Comm' abbracciasse nu mazzo de sciure.

# 58

Si vuò' sapè' lu spasso de li ddonne  
Quanno li maretielle fore vanno :  
Lu fuso e la conocchia s' annasconne ,  
Li muorze saporite po' se fanno.  
Po' se fanno la capa tonna tonna ,  
Li ricciulille li mette a la banna ;  
Po' vene lu marit' e la 'ncutogna :  
Comme a cumeta pare 'na vota l' anno.

# 59

Songo venuto pe' te parlà' chiaro :  
Si me vuò' dare fìglieta; che dice ?  
A do' la trovo, l' abbraccio e la vaso ;  
E po' te pavo lu danno che fice.  
Tu a la corte vaie : a la corte vengo.  
Cu' li recare m' accordo l' amice.  
Tu te ne vaie cu' figlieta vasata ;  
I' me ne vaco cuntento e felice.

# 60

Te gi allicuorde quanno nuie metèvene ?  
Appier' appiero t' apruiev' 'u ggrano :  
Facev' 'i mazzetielle' e te li devo ,  
Pe' te ge dà' tu pìzzec' a 'sta mana.  
Essa se vota e dice : oh mara mene !  
Nun ne facimmo li ggent' addunare.  
I' le dicette : Amore 'un ha' paura ;  
Saccio l' ammore comme s' ha da fare.

# 61

Tenga 'na famma che me mangiarria  
Nàpule 'ntornïato de panelle  
Tengo 'na sete che me vevarria  
Castiellammare cu li ffuntanelle ;  
Tengo nu passo che caniminarria  
Caruotto, Puzzuchiano e Trasaella ;  
Tengo nu suonno che m' addurmarria  
Cincucient' anne cu' nennella bella.

# 62

Uocchie nerill' e core de diamante ,  
Comme te vuò' levare de 'sta mente !  
Sòngheno li vicine che tiene accanto :  
M' hanno mannato a fà' lu tradimento.  
I' voglio prïà Di' e tutte li sante.  
Che me levàsser' 'a 'stu fuoc' ardente.  
Si 'st' uocchie mie schiòppen' a lu chianto,  
Ge vonno maccator' ogne momento.

# 63

Ve manno cientomìlia bone sere ,  
Ve ge le mann' a la napulitana.  
Tu scinn' e miette l' uogli' a li ccannele ,  
Che spassà' ge vulimino fin' a dimane.  
Si pe' sciorta lu suonno te vene ,  
Comme te vene t' 'u fai' a passare.  
Si mamma toia me volesse bene ,  
Cu' buie me lassarria fin' a dimane.

# 64

Vì' che faciette dommèneca matina ;  
Me ne iett' a mangiar' a Posetano ;  
Me mangiale nu puorco e 'na gallina ,  
Nu pucuriello cu' tutta la lana ;  
De maccarune nn spurtiello chino ,  
De palatelle na 'nfurnata sana.  
Doppo 'stu ventre mio nun era chino ,  
Menava tuocco comm' a 'na campana.

# 65

Vurrì' addeventare 'na restina.  
'Mmocc' a la porta toia fà' na separa.  
Quanno ge vai' a 'scire la matina ,  
I' 'ncuoll' a te me ge vorri' afferrare.  
Tu me dicisse : làsseme , restina ,  
La mess' è asciut' e nun me fai' arrivare.  
&mdash; Tanno te lasso a te , nennella mia ,  
Quanno m' he' 'itto che me tuorn' âmare.

# 66

Vurrì' addeventare nu muschillo ,  
Me ne iarria 'mbracci' a nenna bella.  
Me ne vurria zucare lu sanguillo ,  
Comme 'na vespa l' uva muscarella.  
Cielo ! quant' è doce lu sanguillo :  
Nu' me ne partarria pe' 'n aterno.  
Dint' a 'stu luogo ge ne stanno mille :  
Tu sol' a l' uocchie mie si' la chiù bella.

# 67

Vurrei addeventare nu picciuòttuo ,  
Cu' 'na langella 'ncuollo vennenn' acqua.  
Me ne iarria pe' 'sti palazzuòttue :  
Belle fèmmene mie , chi vo' acqua?  
Se vota 'na figliola da là 'ncoppa :  
Chi è 'stu piccerillo che venn' acqua?   
I' me voto cu' parol' accorte :  
So' làcreme d' amor' e nun è acqua!

# 68

Vurria fare comme fa la quaglia ,  
'Nterra s' apos' e li guste se piglia.  
Ge va lu cacciator' a fà' la caccia ,  
E po' dice a lu cane : Pigliatilla.  
Vene lu cane e nu' porta la quaglia :  
Lu cacciatore còllera se piglia.  
Nun ge serve che faie lu saglia saglia ,  
Quanto chiù 'ncoppa vaie chiù butte piglie.

# 69

Zi' munacella cu' 'stu manto pinto ,  
Vaie dicenno ca te tu vuò' fà' santa ,  
Mo ca tu si' arrivato a l' anno vinte :  
Voglio lu maretiello , chist' è lu manto.  
Me voglio fà 'na scala tutto vinche ,  
Po' voglio scalïare 'stu cummento ,  
Lu voglio scalïar 'a for' e dinto :  
A do' è zi' munacella, ca n' 'a sento?
